---
layout: page
title: "Istoria Bacăului"
---

<style>
    .image-text {
        text-align: center;
        color: #268bd2;
        text-indent: 0em;
    }
</style>

<img src="https://xn--urlaub-in-rumnien-2qb.de/wp-content/uploads/2021/01/bacau-hd-1.jpg" style="display: block; margin-left: auto; margin-right: auto;">
<p class="image-text">Bacăul în prezent</p>

Istoria Bacăului a început în neolitic, de când datează primele urme de locuire umană și se întinde până în prezent. Bacăul își are strămoșii până în comuna primitivă, mai precis în paleoliticul superior, cam 5.000 de ani în urmă. În perimetrul Pieții Revoluției s-a descoperit un [racloir](https://dexonline.ro/intrare/raclor/46865) de [silex](https://dexonline.ro/definitie/silex) negru-vinețiu de formă trapezoidală, obiect folosit la vânătoare în împrejurimile care atunci erau acoperite de păduri. O altă prezență umană în valea localității s-a descoperit cu ocazia săpăturilor pentru Pasajul Mărgineni. La opt metri adâncime, muncitorii au găsit urmele unei așezări din epoca mijlocie a bronzului – Cultura Monteoru. După cucerirea Daciei de către romani, zona a rămas în afara granițelor Imperiului Roman, ca fiind locuită de Carpi. O altă așezare din secolele IV-V d.Hr. compusă din șapte locuințe a fost cercetată în zona Curții Domnești. Putem considera că aici era o comunitate sătească autohtonă, continuatoare a comunității daco-romane.

Obișnuit în literatura geografică mai veche, Bacăul este considerat a fi oraș al drumului de comerț, sprijinit de vaduri, ce a luat ființă într-un loc central cu largi posibilități de dezvoltare. Deși primele consemnări aparțin geografului grec Ptolemeu, mult mai bogată în însemnări este perioada Evului Mediu.

Denumirea orașului provine, după cum susțin unii istorici, de la un oarecare Bako, de la zeul Bachos, sau de la "baca" (fructul vitei-de-vie, ce se cultiva prin aceste părți). În documentele străine el mai apare și sub formele: Bacovia, Bacova, Bacow. ([Alte legende]({{ "/istorie-in-detaliu/istoria-numelui" | relative_url }}))

La 6 octombrie 1408, Alexandru cel Bun, domnitorul Moldovei, acorda, printr-o carte domnească, unele privilegii, constând în scutiri sau reduceri de taxe vamale, negustorilor lioveni, care cumpărau, vindeau sau tranzitau mărfuri prin Moldova, stabilind sumele de bani care trebuiau plătite de aceștia la trecerea prin vămile țării de la Suceava (vama principală), Iași, Tighina, Cetatea Albă, *Bacău*, Baia, Moldovița, Trotuș, Cernăuți, Siret, Dorohoi, Hotin, Roman, Neamț și Bârlad.

Acest document, ne spune Vilică Munteanu - fost director al Arhivelor Statului Bacău - atestă pentru prima oară existența localităților *Bacău*, Cernauți, Iași și Trotuș, orașe medievale, care, așa cum demonstrează, fără putință de tăgadă, descoperirile în urma cercetărilor arheologice, existau cu mult timp înainte. Sunt de asemenea menționate localități din țara Românească (Brăila) și Transilvania (Brașov și Bistrița). Actul a fost scris pe pergament în limba slavonă, cu scrierea semiuncială, cu litere mici, fără spații între cuvinte. A fost întărit cu pecetea mare domnească (diametrul de 11 cm) din ceară neagră, care avea în câmpul sigilar simbolul heraldic al Moldovei (capul de bour cu stea între coarne) și legenda „+ Pecete Io Alexandru voievod, domn țarii Moldovei”. Redăm câteva fragmente: <br>
> Cu mila lui Dumnezeu, Noi Alexandru Voievod, Domn țării Moldovei, facem cunoscut și cu această carte a noastră, tuturor, care vor căuta la dânsa sau o vor auzi, că am încheiat cu sfetnicii și orășenii din târgul Liovului și cu tot poporul lor și am făcut așezământ despre vămi … <br>
> … Iar cine va duce postav la Brașov, la vama principală, în Suceava, de grivnă trei groși, iar în Bacău de grivnă un gros și jumătate, iar în Trotuș de grivnă un gros și jumătate… <br>
> … și spre întăritura tuturor acestora, am poruncit credinciosului nostru, Brateiu logofătul, să scrie și să atârne pecetea noastră cea mare către această carte a noastră.

Vilică Munteanu ne mai spune: <br>
> Fiind acordat negustorilor lioveni, documentul s-a păstrat în arhiva orașului Lwow și a fost publicat prima oară, cu unele greșeli, în anul 1846 în „Acty zapad Ross. I”, iar apoi de E. Kaluzniacki în „Dokumenta moldawskie i multanskie z archiwum miasta Lwowa” (1878). În prezent, documentul original se păstrează la Ruskii Muzei din Moscova, de unde am primit o copie, care se păstrează la Arhivele Bacău.

<img src="https://2.bp.blogspot.com/_gDpb4OhX7us/TQdJwIz19YI/AAAAAAAAABE/iPajqq_FdJQ/s1600/40.gif" style="display: block; margin-left: auto; margin-right: auto;">
<p class="image-text">O vedere generală a Bacăului în trecut</p>

În alte cercetări mai recente, Bacăul a mai îmbătrânit. Cercetătorul Ștefan S. Gorovei demonstrează că Bacăul are actul de naștere între anii 1391-1432, pe timpul domniei lui Petru I Mușat. La 15 aprilie 1400, aflăm că în Bacău se află o parte a Cavalerilor Ioaniți, numiți mai târziu Cavalerii de Malta.

În 1467, localitatea Bacău este ocupată o vreme de oștile maghiare conduse de Matei Corvin.

Între 1472-1491, Ștefan cel Mare a construit la Bacău o Curte domnească spre a-i servi drept reședință fiului său Alexăndrel. În incinta acesteia a fost ridicată biserica Precista, sfințită la 1 ianuarie 1491. Curtea a fost extinsă ulterior de Bogdan III, un alt fiu al lui Ștefan cel Mare. Bacău a fost ales ca loc pentru edificiul domnesc ținând cont și de faptul că aici se intersectau principalele drumuri comerciale din centrul și vestul Moldovei: drumul moldovenesc ce venea dinspre nord pe Valea Siretului și mergea spre Galați, cu ramificații spre țara Românească; drumurile sării și păcurii care veneau de la Ocna pe Valea Tăzlăului și de la Moinești pe Valea Trotușului; drumul Oituzului, care ducea în Transilvania. Fiind un important punct vamal, suficient de riguros pentru a se naște expresia „ți-ai găsit Bacăul!”. <br>

Din documente de la sfârșitul secolului al XV-lea, aflăm că din punct de vedere demografic, așezarea se număra printre cele mai mari din Moldova (cam 4000 de case).

În anul 1476, Ștefan cel Mare a poruncit arderea localității, pentru a nu oferi adăpost invadatorilor otomani. După aceasta, orașul a renăscut foarte repede, încât în anul 1600 a salutat trecerea pe aici a lui Mihai Viteazul, care realiza pentru prima oara unirea celor trei țări române.

Dintr-un târg vestit prin bogăția poamelor și produselor sale (D. Cantemir), Bacăul devine un orășel, ținutul cel mai frumos și cel mai locuit din toată Moldova (Paul de Alep, 1656), cu poame de tot felul, vrednice a fi servite pe masa oricărui om de seamă (Piedro Deodato Baksici, 1641). 

<!--
--- <br>

Sărind la anul 1832, Bacaul era împărțit în două mahalale, numite "ciastii", care purtau numele de Roșu și respectiv Negru. Ca și în restul țării, în acea perioadă iluminatul se făcea cu felinare fixate de stâlpii în care ardeau lumânări de [seu](https://dexonline.ro/definitie/seu). Mai târziu au apărut lămpile cu gaz - în locul lumanarilor - și abia în 1902 străzile au fost luminate cu ajutorul lămpilor electrice. Bacăul a fost dintotdeauna un centru dezvoltat din punct de vedere comercial, în secolul al XIX-lea fiind deja orientat economic spre fabrici de hartie (1841), de cherestea, tăbăcării și manufacturi de prelucrare a pieilor, fabrici de spirt și de cărămizi, țigle și olane.

--- <br>
--->

Dacă la 1821 Bacăul număra puțin peste 1.000 de locuitori, ulterior s-a înregistrat o creștere demografică constantă, astfel încât în perioada interbelică Bacăul se dezvoltă din punct de vedere urbanistic, fiind - după București - al doilea oraș asfaltat din vechiul Regat.

În 1816, orașul era localizat în partea centrală a terasei Bacau, având o structură răsfirată, cu o singură grupare liniară – Ulița Mare – cu orientare nord-sud, în lungul drumului Adjud - Piatra Neamț. Spre vest, limita nu depășea strada Bradului iar la est avansa până la muchia terasei. Prin estul orașului trecea drumul sării. Radu Costache precizează că, în 1820, porțiunea dintre piața veche și Bistrița era pustie, deci, biserica Precista era în afara orașului.

În prima jumătate a secolului al XIX-lea orașul se va extinde mult spre nord și spre sud-est. Ulterior, datorita construcției căii ferate (1872) și a Podului de Fier, peste Bistrița, se poate observa clar tendința de extindere pe direcție est-vest. Erau 12 străzi mari, bine liniate dar nepavate: Calea Bacău - Roman, străzile Precista, Buna Vestire, Busuioc, Județeana a Liceului, Gării, Primăverii, Justiției, Armeneasca, Lecca, Bulevardul și Calea Bacău – Ocna. Cu excepția zonei centrale, restul așezării avea un puternic aspect rural, cu case din lemn și pământ. În sectoarele Paloșanu si Lecca, datorită condițiilor naturale, erau cartiere insalubre, locuite de muncitori și țărani. În perioada interbelică, sunt incluse în întravilan comunele Șerbănești, Gherăiești și Izvoarele de Sus. 

În deceniile 6 - 8 ale secolului al XX-lea preocupările geografilor se intensifică, accentul căzând pe probleme de demografie, dezvoltare economică, urbanism, organizarea și amenajarea teritoriului și a spațiului urban. Toate abordările vor fi strict geografice: Sandru I., Câteva probleme de geografie ale orașului Bacău (1955), Aur N. și colaboratorii, revista Studii (1973), Sandru I., Toma C-tin V., Bacău. Studiu de geografie urbana, (1985), Ungureanu Al., Orașele din Moldova, (1980), Nechita Mariana, Modelarea antropică a mediului fizico-geografic al municipiului Bacău și împrejurimilor sale, poluarea și protecția sa.

În 1923, [Ateneul]({{ "/istorie-in-detaliu/ateneul" | relative_url }}) își deschide porțile cu sprijinul dat de George Bacovia și Grigore Tabacaru. Alte mari figuri ale culturii și științei românești au numele legat de Bacău, cum ar fi Vasile Alecsandri, George Bacovia și biologul Ion Borcea.

Datorită creșterii demografice dar și economice, Bacăul este declarat municipiu la 7 decembrie 1929.

<img src="https://1.bp.blogspot.com/_gDpb4OhX7us/TQdJuFoctRI/AAAAAAAAABA/FgLudhTiDg0/s1600/66.gif" style="display: block; margin-left: auto; margin-right: auto;">
<p class="image-text">O grădină din Bacău, în trecut</p>

Începând cu 1948, municipiul intra într-o nouă perioadă de transformări urbanistice.

S-a înregistrat o dezvoltare atât pe orizontală, dar mai ales pe verticală. Au fost construite zonele industriale și în paralel noi zone rezidențiale, așa numitele „cartiere dormitor”, dotate cu mici unități comerciale, sanitare și de învățământ. Prin urmare, suprafața orașului a crescut de la 1645 ha (1975), la 1737 ha (2000). Structura funcțională a orașului este mult mai complexă, ea modificându-se în timp în concordanta cu cerințele populației și cu exigentele noilor reglementări administrative.

Astfel, în zona centrală, s-a conturat zona administrativă sau centrul civic; aici sunt localizate instituțiile cele mai importante: Primăria, Prefectura, Oficiul Județean de Poștă și Telecomunicații, Biblioteca Județeană, Casa de Cultură, zona care se întrepătrunde cu cea rezidențială și comercială. În anii post-revoluționari, zona administrativă s-a extins spre est, spre strada 9 Mai, prin construcția unor unități bancare; acesta este centrul financiar-bancar al Bacăului.

Zona industrială se prezintă sub forma unei centuri în jurul orașului propriu-zis, cu doua nuclee de concentrare, corespunzând platformelor din nord-vest și din sud, și o grupare liniara în lungul Bistriței. Unitățile construite în ultimii ani au fost aliniate grupărilor deja existente; centrele de producție la periferii și centrele de afaceri în zona administrativă sau în apropierea ei. Zona transporturilor cuprinde doua areale: unul în vestul municipiului și altul în est.

În partea de vest se concentrează transporturile feroviare, iar în sudul orașului cele aeriene, toate completându-se reciproc. Zona comercială cuprinde vechiul nucleu al orașului, completat fiind de alte grupări amplasate în zonele rezidențiale. Se mai păstrează o specializare strictă doar în arealul Pieței Centrale (cel dintâi nucleu comercial al orașului). Bulevardul Unirii și Bulevardul Nicolae Bălcescu, vechi zone mesteșugărești, prezintă o zonare funcțională mixtă (comercial-rezidențială). Între zonele mono-funcționale și cele rezidențiale propriu-zise există zone mixte: comercial-rezidențiale (clădiri bi-funcționale), rezidențial-învățământ-sănătate.

Zonele rezidențiale ocupă aproximativ 80% din intravilan. În general se întrepătrund cu cele comerciale. Singurele cartiere rezidențiale propriu-zise sunt cele de la periferii: Gherăiești, Izvoare, Șerbănești, CFR, Tache, Mioriței, Nord. În concluzie, în evoluția teritorială a municipiului s-a înregistrat un maxim în secolul al XIX-lea urmat de un relativ dinamism. Aceasta a fost o creștere tentaculară datorită dezvoltării așezării în lungul axelor de circulație (Al. Ungureanu, 1980).

<img src="https://i.pinimg.com/originals/cc/5c/ca/cc5ccafde42e30cdeea91e13614ef2e7.jpg" style="display: block; margin-left: auto; margin-right: auto;">
<p class="image-text">O altă fotografie cu Bacăul în prezent</p>

Aici se încheie povestea dragului nostru municipiu, până acum. Pentru mai multe detalii istorice axate pe anumite părți ale orașului Bacău, accesează pagina [Istorie în detaliu]({{ "/istorie-in-detaliu" | relative_url }}).

---

**Conținut preluat de la și adaptat după Deșteptarea © 2019-2023 - [Sursă](https://www.desteptarea.ro/scurta-istorie-de-611-ani-a-bacaului/)** <br>
**Conținut preluat de la și adaptat după artline.ro © 2012-2023 - [Sursă](https://www.artline.ro/Istoria-orasului-Bacau-12873-1-n.html)** <br>
**Conținut preluat de la și adaptat după TourismGuide.ro © 2003-2023 - [Sursă](https://www.tourismguide.ro/html/orase/Bacau/Bacau/istoric.php)**

