---
layout: post
title: "Observatorul astronomic „Victor Anestin”"
---

<img src="http://observatorulastronomicbacau.ro/wp-content/uploads/2015/09/poza2.jpg" style="display: block; margin-left: auto; margin-right: auto; width: 75%;">

Victor Anestin s-a născut în Bacău, a fost astronom amator si este considerat cel mai mare popularizator al ştiinţei din vremea sa. Ziarist român, este autor al primului roman stiinţifico-fantastic din România intitulat „În anul 4000 sau o călătorie pe Venus” (Bucureşti 1889). Opera sa numără zeci articole şi lucrări de astronomie. Pasiunea sa pentru astronomie reiese şi din cele 27 de romane publicate în care chiar dacă acţiunea se petrece în lumi imaginare, noţiunile de astronomie sunt prezentate subtil cititorului. Este fondatorul revistei Orion (prima revistă de astronomie din România – 1907) şi al Societăţii Astronomice Române (1907). Între anii 1907 – 1912 a tipărit lunar revista de astronomie „Orion”.

Observatorul Astronomic din Bacău a luat fiinţă la 30 noiembrie 1976, în clădirea Muzeului de Științele Naturii din str. Karl Marx, nr.2,  în fosta casă a lui Criste Cristoveanu, astăzi dispărută.  În aprilie 1978, fostul castel de apă al Bacăului, din str. Trotuş nr. 8-10, a fost transformat în Observator Astronomic. Din toamna lui 1979, astronomul Matei Alexescu (1929-1993) stabilit atunci la Bacău, pune bazele Planetariului.

În iulie 1980 Observatorul a fost dotat cu un proiector de Planetariu Zeiss ZKP2 şi 3 lunete de 63/840 mm (aduse din Germania). La 4 mai 1984 se inaugurează expoziţia de bază şi Planetariul. În anul 1991 expoziţia de bază este reactualizată  de astronomul Matei Alexescu, devenind cea mai mare expoziție de astronomie din ţară.

Modernizarea expoziţiei s-a realizat în permanenţă prin intermediul expoziţiilor temporare, care au prezentat de fiecare dată noutăţi în domeniu.

Din 22 iunie 1995, Observatorul Astronomic poartă numele lui Victor Anestin.

Expoziţia şi Planetariul au fost menţinute permanent în atenţia publicului prin aportul colectivului de specialişti de la Observator. Numeroasele reuniuni ştiinţifice, mese rotunde şi simpozioane au impus Observatorul Astronomic drept o prezenţă cultural-ştiinţifică notabilă, desfăşurându-şi activitatea ca subunitate a Complexului Muzeal de Ştiinţele Naturii „Ion Borcea” Bacău.

---

* **Conținut preluat de la și adaptat după Consiliul Județean Bacău  © 2016-2023 - [Sursă](http://observatorulastronomicbacau.ro/despre/istoric/)**
